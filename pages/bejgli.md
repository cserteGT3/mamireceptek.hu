@def title = "Bejgli"
@def tags = ["recept", "süti", "karácsony", "Évamami"]

# Bejgli

Éva mamival sütöttem gyerekként bejglit, amit ő sütött, nekem az A bejgli.
Ezt a receptet részben a recepteskönyvéből raktam össze 201x-ben, és most 2023-ban nagynéném receptje, illetve HVG és Telex cikkek alapján frissítettem.
A két cikk:

* <https://hvg.hu/elet/20231214_a_tokeletes_makos_dios_bejgli_karacsony>
* <https://telex.hu/gasztro/2022/12/18/tokeletese-bejgli-pozsonyi-kifli-recept-trukk-nem-reped-ki>

## Bejgli

### Hozzávalók

A tésztához:

* 1 kg liszt
* 50 dkg vaj
* fél élesztő (25g) egy kevés tejben elkeverve (de nem futtatva)
* 5 dkg porcukor
* 1 vaníliás cukor
* kevés só
* 2 tojás + 1 sárgája
* 1 kis tejföl
* 1-1 narancs és citrom héja
* kenéshez: 1 tojás + két sárgája és a maradék fehérje

Diós töltelék:

* 40 dkg dió darálva - egy része kicsit megpirítva és durvábbra darálva
* 25 dkg cukor
* 1 vaníliás cukor
* 2 nagy ek. baracklekvár
* kevés (fél mk.) fahéj
* csipet só
* 1 narancs héja
* fél dl tej, fél dl víz (összesen másfél deci folyadék, de egy részét a lekvár adja)
* 1 ek. rumaroma

Mákos töltelék:

* 30 dkg mák darálva
* 18 dkg cukor
* 1,5 dl tej
* 1 ek. rumaroma
* 1 citrom héja
* 1 vaníliás cukor
* 1 savanykás alma lereszelve
* csipet só
* Néhány evőkanál baracklekvár, amivel töltés előtt elkeverjük a mákot.

## Elkészítés

A tésztához a vajat a liszttel alaposan elmorzsoljuk.
Hozzáadjuk az összes többi hozzávalót és alaposan összedolgozzuk.
Hidegben pihentetjük akár egy éjszakán át.

A töltelékekhez a folyadékokat a cukrokkal összeforraljuk, majd minden hozzávalót hozzáadunk és jól elkeverjük.
Fontos, hogy a töltés előtt teljesen kihűljön, hideg legyen a töltelék.

Kinyújtottam, behajtottam 3 szélét, megtöltöttem, feltekertem.
Bekentem először egy tojás + 2 sárgájával, majd miután megszáradt csak fehérjével.
Amikor az is megszáradt, akkor megszurkáltam hurkapálcával.

30p 180 fok elég volt nagyjából nekik.

## 2023-as tapasztalatok

Az idei gondolatok:

* Sok lett a rumaroma a diótöltelékben, nagyon elviszi.
* Apukám szerint édes lett a diós. (Valószínűleg összefügg az előzővel.)
* A tésztának lehet elég lenne kevesebb fűszer, pl. a narancs- és citromhéjak kihagyása. Így talán túlságosan kalácsjellegű volt.
* A diós töltelék kb. harmadát pirítottam meg és daráltam apróra. Nagyobb részét kéne így hozzáadni, mert nagyon pépes volt a töltelék. Mondjuk felét, de kétharmadnál nem többet.

## 2025-ös tapasztalatok

### Hozzávalók

Tészta:

* 1 kg liszt
* 40 dkg vaj
* 5 dkg porcukor
* 1 vaníliás cukor
* csipet só
* 2 tojás + 1 sárgája
* 6g porélesztő (egy zacskó)
* 1 kis tejföl

Délelőtt gyúrtam be, utána a hűtőben pihent amíg fát vettünk, aztán délután dolgoztam vele.
Szerintem így rendben volt.
8 tekercs lett belőle.

Mákos töltelék:

* 30 dkg mák
* 10 dkg cukor
* 2 kisebb alma (nagy lyukú reszelőn lereszelve)
* 1 vaníliás cukor
* 1 citrom héja
* csipet só

Az almával felfőztem mindent, kivéve a mákot.
Utána belekeverten a mákot.
Töltés előtt 1 ek baracklekvárt raktam a mákba. Ha csak az állaga miatt kell bele, akkor nem is feltétlen volt szükséges.

Diós töltelék:

* 40 dkg dió: 
* 14 dkg cukor
* 1 narancs leve + 0.5dl tej + annyi víz h másfél deci legyen (azért a lé mert nem kaptam bionarancsot)
* 1 tk(!) rumaroma
* 1 vaníliás cukor
* 2 ek baracklekvár
* csipet só
* fél mk fahéj

Dió felét pirítom serpenyőben, de inkább sütőben vagy air fryerben kéne, mert nem elég egyenletes, sok helyen megég.
(Egy héttel később a hókiflihez simán jó volt a serpenyős pirítás.)
Dió felét daráltam, felét darabolom (nem géppel, mert hangos és késő van :( ).

Sütés:

180 fokon 2x15p, félúton tepsifordítás
A második kontingens gőzt is kapott, de nem tudom okozott-e különbséget.

Tapasztalatok:

* Kell a több mák: 40 dkg?
* Elég a tetején egy sorban megszurkálni (nem kell az oldalát).
* Elég nedves volt mindkét töltelék, repedt is. De az élmény alapján még nem elég nedves.
* A tészta állaga jó, az íze kicsit talán semmilyen. Néha nem jó a töltelék-tészta arány. -> Lehetne vákonyabbra nyújtani a tésztát.
* Diós: jó, hogy a fele pirított dió. Elég a negyedét/harmadát aprítani, mert így túl darabos. De lehet, hogy jó a felét durvára aprítani, csak nem késsel, hanem géppel. Lehet több a rumaroma, mint egy mk.
* Mákos: nem elég krémes a mák és nem elég intenzív az íze. Töltelékekbe mehetne több cukor (idén az eredetihez képest kevesebb raktam mindkettőbe). Az alma nem adott plusz ízt, lehet túlfőztem.
